---
id: "aikijo"
title: "Aikijo (trästav)"
---

import Image from '../../components/common/Image.astro';

<Image src="/assets/jotori.jpg" alt="Aikido jo träning" class="float-left mr-6 mb-4 w-1/2" />

En _jo_ är en enkel rundstav av trä, omkring 130 centimeter lång och knappt tre centimeter i diameter. Om svärds­träningen ger statisk träning i tyngd och styrka, kan träningen med jo sägas främja rörelse och dynamik. En jo är inte begränsad av egg och handtag som ett svärd. Hela staven är ett vapen och hämmas inte i sin användning av begrepp som upp eller ner, fram eller bak. Detta gör jon till ett vapen med outtömliga möjligheter: man kan slå eller stöta, svepa eller hugga, utföra låsningar eller kast allt utifrån situationen man befinner sig i.

Träningen med jo, precis som med svärd, tar sin utgångspunkt i grundövningar (suburi) som utförs individuellt. Som komplement till dessa finns olika kata - grundmönster där man ensam tränar av olika rörelser. När grundrörelserna lärts in finns sedan en mängd olika partnerövningar att ta itu med. Även med jo tränas avväpningsövningar, jotori.
