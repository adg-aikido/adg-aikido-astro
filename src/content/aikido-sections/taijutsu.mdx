---
id: "taijutsu"
title: "Taijutsu (utan vapen)"
---

import Image from '../../components/common/Image.astro';

<Image src="/assets/welcome-2.jpg" alt="Aikido vapenlös träning" class="float-left mr-6 mb-4 w-1/2" />

Vapenlösa tekniker, alltså att kunna försvara sig med sin egen kropp, är förmodligen det första som folk kommer att tänka på när man diskuterar självförsvarsträning. I aikidon är denna träning ganska unik på det sättet att det i princip aldrig handlar om två individer som går på varandra med full kraft och kämpar för att hitta luckor hos den andre, för att på så sätt kunna få ett övertag och avgå med seger. I stället fungerar träningen så, att en person tar på sig rollen av attackerare, på japanska _uke_ eller _uketori_, och erbjuder den andra en stark fokuserad attack. Den andra personen kan då koncentrera sig på att finslipa sitt försvar. Försvararen kallas i dagligt tal _nage_. Alltså, en person attackerar och en person försvarar sig. Detta sker vanligtvis ett par gånger, sedan byter man roller.

Själva försvaret i aikido bygger på att man, så långt det går, tar tillvara den kraft som finns i anfallarens attack. För att kunna göra detta krävs att man i försvaret inte tvärt stoppar den kraften, utan istället kontrollerar den och leder den vidare. En typisk aikidoteknik brukar därför alltid följa tre steg. Man startar med en kroppsförflyttning för att inte stå i vägen för attacken där den är som starkast. Härnäst följer en balansbrytning där man tar kontroll över den som attackerar. Till sist appliceras en teknik som ger bibehållen kontroll och som avslutar flödet.

Aikidons tekniker är alltid cirkulära till sin form och synkroniseras med djupandning, _kokkyu_. Väl utförda blir teknikerna mycket kraftfulla. I den dagliga träningen är träning i par vanligast, men andra träningsformer förekommer också. Till dessa hör: _kakari geiko_ (gruppvis träning där man turas om att försvara sig), _jiyu waza_ (fri träning med en eller flera motståndare som turas om att attackera) och _randori_ (fri träning med flera motståndare som attackerar samtidigt).
