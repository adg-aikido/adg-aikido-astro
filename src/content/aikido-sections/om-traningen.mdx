---
id: "om-traningen"
title: "Att träna aikido"
---

Aikido tillhör de traditionella japanska självförsvarsdisciplinerna och har sitt ursprung i de klassiska stridskonsterna såsom de lärdes ut och tränades under många hundra år i Japan. Japan var ett land som under drygt tusen år präglades av maktkamper och inbördeskrig, något som gav landets krigare tillfälle att utveckla och förfina sina färdigheter på slagfältet i sådan utsträckning att dessa stridskonster av många anses som de mest effektiva i världen, såväl med som utan vapen.

Dagens träning syftar förstås inte till att överleva på slagfältet i bokstavlig mening, däremot finns det all anledning att hävda att träningen gör en bättre rustad att hantera konflikter och stress i vardagen, att med större självförtroende ta sig an utmaningar och, självfallet, att handgripligen kunna försvara sig om man skulle bli tvungen. Den stora poängen ligger dock i att träningen i första hand skall ge dig större kunskaper i att avstyra en konflikt innan den uppstår, eller i ett mycket tidigt skede, för att på så sätt slippa ta till våld.

Aikidons träningssystem kan ses som en treenighet - ett system som vilar på tre ben: **_taijutsu_** (vapenlösa tekniker), **_aiki–ken_** (svärd) och **_aiki–jo_** (stav).

Alla delarna är lika viktiga och kräver lika mycket uppmärksamhet i den dagliga träningen.
